132 ANTHROPOLOGIA. 'PARS SYNTHETICA.

, Alii enim generatione materiali hoc fieri contendunt
(Tertullianus, Apollinaris).

Alii vero generatione spirituali quadam rem explicant.
Cui sententiae per aliquod tempus ipse S. Augustinus ad-
haesit, eum tali doctrina transmissionem peccati originalis
melius declarari posse autumaret.

Alii deinde animas filiorum a parentibus creari docent
(Frohschammer).

Rosmini denique contendit a parentibus generari animam
quandam sensitivam ‚ quae deinde a Deo per manifesta·
tionem ideae entis in animam spiritualem transmutetur.

3. Creatianismus vel sententia thesi nostra supra decla-
rata. Quae quidem scholasticorum doctrina unanimi doc·
torum consensu ita est firmata, ut nemo catholicus de ea
tuta conscientia possit dubitare.

Thesis probatio. (Ex spiritualitate animae.) Anima
humana habet esse et proinde effici independens a materia.
Etenim «cum fieri sit via ad esse, sic alicui competit
fieri, sicut ei competit esse» ¹.

Atqui eius effici independens a materia explicari non
potest nisi creatione immediata a De0. Etenim:

1. Absurdum est systema emanatismi‚ cum Deum infinite
perfectum sese dividere vel sese evolvere pugnet in conceptu ².

2. Absurdus traducianismuS, quocumque modo exponitur.

Primo enirn repugnat generatio materialis animae spiri-
tualis, curn generatio materialis sit ¹eductio formae ex
potentia materiae.

Repugnat deinde generatio spiritualis quomodocumque
concipitur. Neque enim partem animae parentum neque
totam hanc animam filiis transmitti generatione illa con·
cipi potest.

¹ S. Thom„ S. theol. 1, q. 90, a. 2.
² Pantheismi uberior refutatio fiet in theologia naturali.

 

 

